Pisa 17 decembre 1762 Le buone feste e il buon capo d'anno a chi fa tanto onore al secolo, a quell'uomo, a cui tutti gli altri dovrebbono dar parte della vita loro inutile ed oziosa, perchè non avesse da morir mai. Io per morire il più tardi che sia possibile, sono venuto a respirare quest'aria temperata e dolce di Pisa, lasciando quella aspra e fredda di Bologna. Qui gli aranci sono allo scoperto nel mese di dicembre, e portano i più bei frutti del mondo. Qui cresce l' arbor vittoriosa e trionfale , della quale voi avete ricinte le chiome. Scrivetemi alcuna cosa di voi, e degli studj vostri, e allora quando avrò di vostre nuove, mi parrà di essere non in Pisa, ma in Atene. Che dite della pace? La Francia l'ha fatta buona certamente, e migliore che non la poteva sperare. Ha molto da ringraziare il genio mite di milord Bute. Al dì 9 di questo mese essere ci doveano nel parlamento di grandi debates per li preliminari: e Pitt, benchè ammalato di gotta, ci doveva essere per tonare contro a Bute 1 . Pare ad alcuni che gl'Inglesi avessero il mondo in mano, e l'abbiano gittato via. Ma quando seguirà la pace in Germania? Marte non vorrà mai saziarsi nimis longo ludo ? Ho letto nelle gazette inglesi che avete condito una festa data al duca di Richelieu con una tragedia intitolata la famille d'Alexandre 2 . E quando la vedremo anche noi altri mortali? Quando vedremo la seconda parte della vita del Czar? Ho dato ordine a Venezia che vi mandino una ristampa che hanno ivi fatta delle lettere militari 3 un po più ampia della prima, la quale ebbe la sorte di trovar grazia dinanzi agli occhi vostri. Ricevetela come un tributo che io pago al re degli scrittori, e mandatemi in cambio qualche altra cosa di vostro, che ne ammaestri, e ne diletti a un tempo, come voi sete sempre solito di fare. Sopra tutto amatemi, e non vi scordate di chi tanto vi ama, vi stima, e vi onora.
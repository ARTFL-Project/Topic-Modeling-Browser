Dresda 3 settembre 1746 Con l'occasione della partenza di qua del sig. d'Aubigny 1 io vi trasmetto alcune mie coserelle, che ben vorrei fosser degne di venire a voi. Ad ogni caso le vorrete ricevere come un testimonio della mia amicizia, ed un tributo dovuto ad uno de' nostri accademici della Crusca, e al più bello ingegno di Europa. Io spero che voi sarete del mio avviso e di quello del gran Neutono in quanto alla cronologia de' re di Roma. Quanto a' versi che riceverete, il sig. Villiers 2 , ministro d'Inghilterra a Berlino, al quale gli ho mandati mi scrisse non ho [?a] molto; it seems they would be equally liked by Voltaire and by s t Bernard . Che dite voi, amatissimo signor mio, di così fatto augurio? Io ben sarei contento che se ne verificasse la prima metà. Il mio Neutonianismo poi è molto più limato e gastigato ch'egli non era, e vorrei poter dire ch'egli è simplex munditiis . Voi il vedrete. Vedrete almeno che io non ho abbandonato le muse. Ma che dich'io le muse? Io pur vo seguitando Apollo. Io sto lavorando certi versi indirizzati a voi, i quali spero potervi mandare da qui a non molto. Ma io gli vorrei non del tutto indegni eruditis tuis auribus . Voi gradirete la volontà se non il canto. Che fa l'illustre Emilia? mille e mille rispetti vi prego in mio nome. Voi amatemi, mandatemi alcun frutto di quel vostro fervido e divino ingegno, e crediatemi quanto ammiratore delle cose vostre, altrettanto vostro vero amico.
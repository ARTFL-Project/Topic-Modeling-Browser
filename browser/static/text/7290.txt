Moguntiæ 12 julii 1753 Laudabili Urbis Francofurti Concilio Regenti, Justitiam adhuc petit Franciscus de Voltaire, Regis Francorum Cubicularius, pro se, pro sua Nepti Maria Denis, pro Cosimo Colini Candidato Florentiæ, quorum procurationem habet; Dicens, se esse incarceratum in domo mercatoris Schmidt in Francofurto a die vigesima Junii, jussu istius Schmidt; hunc Schmidt rapuisse in suis vestibus omne aurum et argentum quod habebat; thecam prætiosis gemmis et auro plenam item rapuisse sine nota ulla, sine forma; Dein Franciscum de Voltaire conductum fuisse a militibus in carcerem sine suis domesticis. Interea suam neptem Mariam Denis abreptam violenter fuisse a nominato Dorn (quondam Imperiali notario, laudabilis Concilii sententiâ excluso, et nunc cum Freytagio, qui se Excellentiam Borussianam nuncupat, interdum scribente et agente), istam nobilem mulierem contumeliosè, et cum ictibus raptam, per medium populum, sine cubicularia suâ in carcerem conjectam, cum quatuor militibus ad ostium, et præfatum Dorn in ejus cubiculo per totam noctem solum esse pernoctatum, et nefariè aggressum esse hanc nobilem mulierem, quæ exclamavit cum ejulatu: hanc injuriam præ pudore istam mulierem non manifestasse, sed questam privatè esse; quod patruus suus asserit cum juramento; Istum Dorn cum Schmidt et Freytag in carcerem venisse die vigesima prima Junii, et proposuisse patruo et nepti, ut argentum darent, et nihil de istis facinoribus dicerent; Eumdem Dorn venisse ad eumdem carcerem die vigesima secunda, et supplicationis libellum scripsisse in lingua germana, quam incarcerati præfati non intelligunt, dicentem quod si Franciscus de Voltaire nomen suum huic supplicationi Domino Domine Freytag et Schmidt scriberet, statim è carcere liberaretur, et duos aureos sumpsisse pro ista supplicatione, quam Franciscus de Voltaire misit ad laudabile Concilium; Interea mercatorem Schmidt asseverasse Domino urbis Consuli de Fichard, quod mandatum expectaret a Rege Borussiae intra paucos dies, per quale mandatum liqueret, haec omnia facinora jure perpetrata fuisse, et Regi Borussiae gratissima; et istum mercatorem Schmidt omnia sua Bona in medium posuisse, ut responderent de suis facinoribus; et hanc cautionem in Codicibus laudabilis Concilii esse inscriptam. Supplex Franciscus de Voltaire laudabile Concilium deprecatur reminisci, quod die quinta Julii, cùm adhuc in vinculis erat, epistola venit a jussu Regis Borussiae scripta, quae asserit Regem nihil jussisse ex iis quae Freytag, Schmidt ac Dorn patraverunt: et hanc epistolam penès oculos laudabilis Concilii allatam esse, et descriptam a laudabilis Concilii jussu; Die septima Julii eumdem Dorn venisse cum impudentia ad domum, ubi isti tres infelices degebant, et deinde nefarium Dorn ausum esse coram Concilio perversè conqueri, quod Franciscus de Voltaire illum cum pistoleto occidere voluisset: sed liquet per tres testes, Franciscum de Voltaire ægrotantem, et nemini lethum intentantem, hunc pistoletum lapide, plumbo, pulvere carentem, portasse ad instruendum, nec alloquutum esse nefario Dorn. Ergo de ista nova Dornii calomnia, de injuriis a Freytag et Schmidt illatis, de damnis, de impensis, de auro et argento a Schmidt rapto, de gemmis perditis, de latrociniis, et de omnibus quae tres innocentes passi sunt, justitiam petit Franciscus de Voltaire, in suo, suae neptis, et Cosimo Colini nomine; et hanc septimam supplicationem mittit suo Procuratore Bœhem Notario Imperiali subscriptam, ita ut una copia signata Voltaire et Bœhem Concilio laudabili feratur, et altera pariter signata servetur in manibus supplicantis. Voltaire